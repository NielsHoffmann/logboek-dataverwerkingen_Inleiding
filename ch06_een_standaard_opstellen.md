# Een standaard opstellen om deze kaders te faciliteren

## Afspraken over logging maken

### Behoud van verantwoordelijkheid van elk overheidsorgaan

Een belangrijk uitgangspunt is dat elke overheidsorganisatie verantwoordelijk is voor de uitvoering van haar eigen taken. Niet meer en niet minder. Dit is in de eerdere hoofdstukken ook vastgesteld. In het verlengde daarvan is het belangrijk dat dit ook voor de logging van de eigen taken wordt doorgevoerd. Organisaties loggen de gegevensverwerkingen die zij ten behoeve van zichzelf uitvoeren. Daaronder valt tevens de ontvangst van gegevens van andere overheidsorganisaties, of gegevens die zij aan andere organisaties geleverd hebben.

### Grote gemene deler in verplichtingen zoeken

Standaardiseren betekent dat bezien moet worden welke afspraken voor elke organisatie zouden moeten gelden, en waarover het verstandig is om afspraken te maken. Zoals hiervoor beschreven heeft elke organisatie zijn eigen taak en op basis van die taak processen ingericht.

De informatie die een organisatie verwerkt, en waarvoor moet worden gelogd ten behoeve van verantwoording, verschilt ook. De grote gemene deler zit dus niet in het voorschrijven van specifieke gegevens die moeten worden gelogd, het doel waarvoor moet worden gelogd, of de termijn waarop moet worden gelogd.

Wat echter voor elke organisatie op dezelfde wijze kan plaatsvinden, los van de taak of het doel, is de wijze waarop verwerkingen ten aanzien van gegevens worden vastgelegd (het feit dat er een verwerking heeft plaatsgevonden), ten behoeve van onderlinge relateerbaarheid, zowel binnen als buiten de organisatiegrenzen.

### Baseline voor logging voor organisaties

De standaard dient daarom interoperabiliteit van logging van dataverwerkingen te realiseren, door voor een aantal loghandelingen de koppelvlakken en werkwijze voor te schrijven. Daarmee wordt de basis gelegd voor een uniforme wijze van logging door verschillende systemen in de organisatie, die relateerbaar is. 

De standaard dient voorschriften te bevatten over het vastleggen van logs, over het aan elkaar relateren van deze logs en over het aan elkaar relateren van dataverwerkingen over grenzen van systemen (binnen organisaties).

Op deze manier is de logging zelf “neutraal” (doel en toepassing maakt voor de logging en relateerbaarheid niet uit). De logging maakt het echter wel mogelijk om voor verschillende doelen of toepassingen te worden ingezet.

Een organisatie kan desgewenst vanuit dit vertrekpunt extensies maken op  de standaard op basis van de specifieke behoefte die zij heeft. Op deze manier Dit kan een organisatie de eigen behoefte aan logging doen door een zogeheten extensie op de standaard te maken. Organisaties kunnen er zelf voor kiezen de standaard “op maat inrichten”. Organisaties en sectoren die dit doen moeten deze extensie conform het beheerproces van de standaard laten vaststellen. Dit ter voorkoming van dialecten binnen de standaard en mogelijkheden tot breder gebruik.

## Logging van informatie-uitwisseling

Zoals hiervoor is besproken kunnen dataverwerkingen ten behoeve van taken verschillende verantwoordelijkheden overstijgen (en dus organisatie-overstijgend zijn). Doordat elke organisatie op basis van de standaard op dezelfde wijze én binnen de reikwijdte van de eigen organisatie logt, vallen er in de logging geen gaten en is de onderlinge verbondenheid in verantwoordelijkheden geborgd.

Immers vallen onder de verantwoordelijkheid om te loggen tevens de ontvangst van gegevens van andere overheidsorganisaties, of de gegevens die zij aan andere organisaties geleverd hebben.. Daardoor is de informatie-uitwisseling als geheel gelogd en wordt voorkomen dat “dubbele logging” ontstaat. Dat brengt naast doelmatigheid ook een beperking van de kans op fouten of strijdige logging met zich mee.

## Ketenlogging

Zoals aangegeven is de logging op basis van de afspraken “neutraal”. De logging zorgt voor uniforme vastlegging door organisaties van gegevensverwerkingen en voor onderlinge relateerbaarheid van deze verwerkingen. De logging is dus niet gebonden aan een specifieke organisatie of aan organisaties die met elkaar samenwerkingen (“ketens”).

Het is echter mogelijk om, als een organisatie dat wil, door middel van extensies op de standaard aanvullingen te doen op de logging, of aanvullende afspraken te maken met andere overheden waarmee specifiek wordt samengewerkt. Sectorale aanvullingen binnen “samenwerkende ketens van organisaties” zijn mogelijk bovenop de basis die de standaard legt.

## Functionele invulling

Om de hiervoor besproken uitgangspunten – eenduidige wijze van logging, scope van logging en onderlinge relateerbaarheid van logging – te bereiken, zullen functionele afspraken gemaakt moeten worden. Door de functionele logging tot het niveau van relateerbaarheid te beperken betekent het ook dat de standaard in de basis deze aspecten dient te adresseren. 

Dit houdt in dat voor logging afspraken moeten worden gemaakt over de identificatie van transacties en/of mutaties (deze moeten functioneel herkenbaar of afgebakend zijn om als generieke basis voor logging te kunnen dienen).

Ook moeten afspraken worden gemaakt over het karakter van transacties (Naam), zodat dit voor systemen (ook over organisaties heen) herkenbaar is.

Verder moet de relatie met eerdere en onderliggende transacties of mutaties duidelijk zijn. Dat zorgt ervoor dat de transactie in de juiste context en onder de juiste verantwoordelijkheid geplaatst kan worden. Ook moet een referentienummer worden toegekend voor koppeling tussen verschillende organisaties.

## Technisch operationele invulling

De technische en operationele invulling moet zodanig plaatsvinden dat de functionele behoefte adequaat wordt ingevuld. Daarnaast dient ervoor gezorgd te worden dat de niet-functionele randvoorwaarden (zoals privacy en beveiligingsvereisten, wet- en regelgeving) adequaat worden ingevuld. Deze niet-functionele randvoorwaarden liggen in feite besloten in dit document (kadering). Binnen deze ruimte is de technische invulling vrij, als middel om een aan het bovenliggend doel te voldoen.

## Tussenconclusie

Bij de inrichting van een standaard die aan de basis ligt om verslaglegging (logging) te standaardiseren, is een belangrijk uitgangspunt dat de verantwoordelijkheid van elke organisatie als uitgangspunt wordt genomen, inclusief de grens daarvan. Dat vormt de “scope” per organisatie. Op basis daarvan kan een basis (baseline) worden afgesproken waarop kan worden voortgebouwd.
